Pyszny przepis na Butter chicken tikka masala
Bardzo dużą pierś z kurczaka oczyść z żyłek, czy chrząstek, a następnie pokrój na kawałki nie mniejsze niż 2 cm. Do miski z mięsem dodaj około pół szklanki kremowego jogurtu naturalnego oraz dwa ząbki czosnku (obrane i przepuszczone przez praskę lub drobno posiekane). Tak samo przygotuj i dodaj około 2 cm korzenia imbiru (można zastąpić łyżeczką imbiru suszonego). Dodaj też 1 płaską łyżkę mieszanki przypraw garam masala, po 1/4 łyżeczki kuminu (kminu rzymskiego) i soli oraz po sporej szczypcie chili i kurkumy. 

Całość dokładnie wymieszaj i odłóż obok na blacie, na godzinę. Jeśli planujesz szykować danie później to miskę trzymaj w lodówce - nawet przez całą noc (pod przykryciem). 

Zamarynuj kurczaka
Krok 2: Usmaż kawałki mięsa
Miskę wyjmij wcześniej z lodówki, by mięso osiągnęło temperaturę pomieszczenia. Nagrzej dużą patelnię z grubym dnem. Wlej dwie łyżki oliwy lub innego oleju do smażenia. Na patelni kładź kawałki kurczaka (razem z marynatą) i smaż przez kilka minut na rumiano. Mięso może się mocniej zarumienić. Usmażone zdejmij na miskę i odstaw na bok. Z patelni usuń resztki po smażeniu i użyj jej do szykowania sosu (bez mycia). 

Usmaż kawałki mięsa
Krok 3: Szykuj sos
Na patelnię po mięsie wyłóż dwie solidne łyżki masła klarowanego. Cebulę obierz i pokrój w kostkę lub cienkie piórka i wyłóż na patelnię. Podsmażaj ją na średniej mocy palnika przez około 5 minut. Może się lekko zarumienić. Następnie wyłóż też obrane i przepuszczone przez praskę lub posiekane ząbki czosnku (5 sztuk). Całość wymieszaj i dodaj przyprawy: 1 płaska łyżka garam masala; po płaskiej łyżeczce imbiru, soli, cukru, kminu; po pół płaskiej łyżeczki chili i mielonej kolendry.

Od razu dodaj również 250 gramów pomidorów krojonych bez skórki (mogą być z puszki). Wymieszaj sos. Zredukuj moc palnika, by tylko lekko mrugał i gotuj go na patelni bez przykrywki jeszcze minimum 10-15 minut. Sos ma zgęstnieć.

Porada: Jeśli masz suszoną kozieradkę, to możesz dodać szczyptę razem z innymi przyprawami. Uważaj przy dodawaniu chili do dania. Moc użytego chili w proszku bywa bardzo różna. Lepiej jest dać go mniej i w razie potrzeby dołożyć pod sam koniec szykowania butter chicken. 

Szykuj sos
Krok 4: Zmiksuj sos
Cały gorący sos umieść w malakserze i zmiksuj na gładko. Możesz tez użyć blendera ręcznego typu żyrafa. Patelni nie myj. 

Zmiksuj sos
Krok 5: Połącz składniki i gotuj
Zmiksowany sos ponownie umieść na patelni. Wlej 150 ml śmietanki kremówki 30 % (około 3/5 szklanki). Wyłóż również całe podsmażone mięso z miski (razem z sosem, który zebrał się na dnie miski). Wymieszaj butter chicken i gotuj na niskiej patelni przez około 10 minut. Sos jeszcze zgęstnieje i oblepi mięso. 

Sprawdź smak gotowego dania i w razie potrzeby dodaj więcej wybranych przypraw. 

Połącz składniki i gotuj
Krok 6: Dopraw i podawaj
Butter chicken posyp posiekaną kolendrą lub natką pietruszki i podawaj z gorącym ryżem lub z domowym chlebem Naan! Tutaj przepis na chlebek Naan. 

Pyszny przepis na Kotleciki z kurczaka
Super pomysł na szybki obiad! Przepis na siekane kotleciki z kurczaka lub z indyka. Takie kotlety zrobisz bardzo szybko. Są ciekawą alternatywą dla kotletów w panierce  - polecam!

Mam też świetny przepis na podobne kotleciki, ale z dodatkiem musztardy. Zobacz mój przepis na kotlety francuskie. 

Do zrobienia kotletów siekanych drobiowych używam zazwyczaj piersi z kurczaka lub z indyka. Częściej sięgam nawet po filety z indyka, ponieważ w kotletach siekanych najbardziej nam smakują. Bardzo popularnym składnikiem kotletów siekanych są pieczarki. W moim przepisie ich nie ma, ale oczywiście możesz zetrzeć na dużych oczkach lub posiekać kilka pieczarek i wymieszać z farszem na kotlety.

Kotleciki z kurczaka, 1
Kotlety siekane
Zacznij od umycia filetów z piersi z indyka lub kurczaka. Następnie osusz je ręcznikiem papierowym i usuń ewentualne chrząstki oraz włókna. Gotowe filety pokrój na drobne kawałki a następnie jeszcze posiekaj całość nożem.

Kawałek ulubionego żółtego sera zetrzyj na tarce, na dużych oczkach. Cebulę cukrową obierz i drobno posiekaj. Jeśli masz świeże zioła, to je również posiekaj. Jeśli planujesz użyć mieszanki ziół prowansalskich, to tylko dodaj je do reszty składników.

Dodaj jeszcze dwa średnie jajka, trzy czubate łyżki mąki pszennej oraz po płaskiej łyżeczce soli oraz pieprzu ziołowego lub cytrynowego. Wszystko dobrze wymieszaj i odstaw na kilka minut, by masa się ustabilizowała. 

Do masy na kotlety siekane możesz też dodać 1-2 łyżek majonezu. Nie musisz jednak tego robić. Wybór należy do Ciebie.

Przygotuj sobie większą patelnię. Dobrze ją nagrzej i wlej olej. Łyżką stołową nakładaj porcje masy mięsnej na kotlety siekane. W zależności od wielkości patelni będą to 3-4 kotletów na raz. Na jeden kotlet kładę około 1,5 łyżki masy. Każdą partię kotletów smażę na średniej mocy palnika po około trzy minuty na jedną stronę. Kotlety przewracaj płaską szpatułką. 

Usmażone kotlety siekane kładź na ręcznik papierowy, a potem już na talerz. 

kotleciki z piersi z kurczaka polecam podawać z gotowanym makaronem, ryżem lub ulubioną kaszą oraz warzywami lub surówką. Pyszna będzie sałatka z buraków, z którą podałam kotlety ze zdjęcia. 
Zapraszam, sprawdź też koniecznie mój przepis na najlepsze kotlety mielone.
Smacznego!
Przepis na Kurczaka curry
Kurczak curry to jeden z pyszniejszych przepisów kuchni indyjskiej. Zobacz jak w prosty sposób przygotować to smaczne danie. To idealne kawałki piersi z kurczaka w aksamitnym sosie curry z warzywami. Polecam!

Pyszny przepis na Kurczaka w sosie curry
Szklanka ma u mnie pojemność 250 ml. 
Warzywa ważone były przed ewentualnym obraniem/przygotowaniem.

Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. Z podanej ilości składników wychodzi około 1220 g kurczaka w curry (bez ryżu). Jeśli podasz go np. z ryżem, to będzie to aż sześć do ośmiu porcji pysznego dania.

Kurczak curry to bardzo popularne danie kuchni indyjskiej. Można go przyrządzić na wiele sposobów. Moja wersja zawiera sporo warzyw oraz wysokoprocentowe mleczko kokosowe. Curry z kurczakiem podaję zazwyczaj z ryżem basmati. Bardzo dobrze smakuje również z chlebkami naan oraz z upieczonymi ziemniakami.

Dwa filety z kurczaka oczyść i pokrój w kostkę/kawałki nie większe niż 2 cm. Do miseczki z gotowym do smażenia mięsem dodaj łyżkę przyprawy curry w proszku lub też skomponuj własną mieszankę łącząc ze sobą: kolendrę młotkowaną, chilli, pieprz, cynamon, goździki mielone, gałkę muszkatołową, kardamon oraz kminek. Czosnku i imbiru nie musisz dodawać, ponieważ używasz ich w formie świeżej. Całość wymieszaj i odstaw. 

Porada: Zamiast piersi możesz też użyć oczyszczone ze skóry, kości i włókien podudzia z kurczaka. 



Zacznij nagrzewać dużą patelnię z grubym dnem i z wysokimi rantami. Wlej cztery łyżki delikatnej (nie gorzkiej) oliwy (może być też zwykły olej do smażenia). Po chwili wyłóż też obraną i posiekaną cebulę. Podsmażaj ją na średniej mocy palnika przez pięć minut. 

Następnie dodaj obraną i pokrojoną w krótkie i cienkie słupki marchewkę. Zaraz potem dodaj też oczyszczoną z gniazda nasiennego i pokrojoną w kostkę czerwoną paprykę. Wszystko wymieszaj i podsmażaj dalej na średniej mocy palnika przez 10 minut. Cały czas bez przykrywki. 

Po 10 minutach na patelnię wyłóż też kawałki kurczaka w przyprawie curry, obrany i pokrojony w plasterki kawałek imbiru oraz obrane i pokrojone w plasterki ząbki czosnku. Ponownie wymieszaj całość i smaż przez kolejne pięć minut. Ta sama moc i również bez przykrywki.

Porada: Jeśli nie masz świeżego imbiru, to dodaj pół łyżeczki imbiru w proszku. 

Na koniec wlej jeszcze pół szklanki bulionu drobiowego (może być też warzywny lub w ostateczności sama woda). Dodaj jedną szklankę mleczka kokosowego (im gęstsze tym lepiej) oraz dwie pełne łyżki pasty curry (jeśli masz ostrą pastę, to daj tylko jedną łyżkę. W razie potrzeby zawsze możesz dołożyć więcej pasty przed samym podaniem dania). 

Pastę możesz zastąpić też dwiema płaskimi łyżkami przyprawy curry w proszku lub też mieszanką przypraw i ziół, które wymieniłam wyżej. Pasty mają często trochę inny skład niż mieszanki w proszku, dlatego też jeśli nie masz pasty, to warto dodać jeszcze po szczypcie kozieradki, kminu rzymskiego oraz tamaryndowiec lub trawę cytrynową. 

Wymieszaj całe danie i podgrzewaj ostatnie pięć minut. 

Zanim podasz kurczaka curry, sprawdź smak dania. Jeśli jest dla Ciebie za ostre, to możesz dodać więcej mleczka kokosowego lub tez wlać kilka łyżek śmietanki 30 %. 

Jeśli danie jest za łagodne, to dodaj więcej imbiru oraz chili. Jeśli brakuje Ci kwasowości, to dodaj sok z limonki. Dla lekkiej słodyczy dodaj odrobinę jasnego syropu.

Kurczak curry wyśmienicie smakuje podany z ryżem basmati lub z ryżem jaśminowym. Bardzo dobry będzie też podany z chlebkiem naan a nawet z pieczonymi ziemniakami. Tutaj przepis na chleb naan. U mnie obowiązkowo musi się też pojawić świeża kolendra, którą dekoruję obficie całe danie. 
Z czym Wy najchętniej jadacie kurczaka w sosie curry z warzywami?
Smacznego.

Pyszny przepis na Kurczaka po chińsku
Kurczak po chińsku to super pomysł na pyszny obiad w orientalnym stylu. Przepis jest bardzo prosty, a danie smakuje i prezentuje się wyśmienicie. Sprawdzi się i na co dzień i na wyjątkowe okazje. 

Warzywa ważone były przed ewentualnym obraniem/przygotowaniem. Zawsze podaję wagę użytych przeze mnie warzyw lub owoców. Nie trzeba jednak stosować się do wytycznych co do grama. Wagi podawane są po to, by łatwiej Wam było zorientować się, jaka mniej więcej ilość potrzebna jest do zrobienia danego dania. 

Kalorie policzone zostały na podstawie użytych przeze mnie składników. Jest to więc orientacyjna liczba kalorii, ponieważ Twoje składniki mogą mieć inną liczbę kalorii niż te, których użyłam ja. Z podanej ilości składników otrzymasz około 840 gramów pysznego kurczaka po chińsku. Będą to cztery mniejsze porcje. Podczas liczenia kaloryczności dania, nie uwzględniłam ryżu. Zanim zaczniesz szykować kurczaka po chińsku, polecam najpierw przeczytać cały przepis, by przygotować się odpowiednio wcześniej do kolejnych etapów wykonania.

Ryż zacznij gotować osobno już w trakcie smażenia warzyw, by podać na koniec gorące danie. 

Kurczak po chińsku z warzywami
Nagrzej szeroką patelnię z grubym dnem lub wok. Wlej dwie łyżki oliwy lub innego oleju do smażenia. Marchew obierz i pokrój w krótkie i cienkie słupki. Kawałki marchewki umieść na patelni i podsmażaj je przez 2-3 minuty na średniej mocy palnika. 


Kolejno na patelnię dodaj też oczyszczoną z gniazda nasiennego i pokrojoną w krótkie słupki paprykę czerwoną (połowę większej papryki). Pokrój drobno cebulki i większość szczypioru. Trzy ząbki czosnku obierz i pokrój na małe kawałki lub posiekaj. Obierz też i posiekaj drobno kawałek świeżego imbiru. Na koniec dodaj również pokrojoną na małe kawałki papryczkę chili. Dałam połowę dość ostrej papryczki. 
Porada: Na patelnię można też dorzucić kilka różyczek blanszowanych brokuł oraz pół młodej cukinii (starą obieramy i usuwamy gniazdo nasienne).  


Warzywa podsmażaj razem przez pięć minut (cały czas bez przykrywki), a następnie zdejmij je z patelni na osobny talerz. 

Pierś z kurczaka (dwa filety) o łącznej wadze około 600 gramów oczyść z ewentualnych żyłek i chrząstek i pokrój na małe kawałki wielkości około 1,5 cm. W szerokiej misce umieść trzy łyżki mąki/skrobi ziemniaczanej oraz pół łyżeczki soli i 1/3 płaskiej łyżeczki chili. Całość wymieszaj. Gotową mieszanką obsyp kawałki kurczaka. Dokładnie obtocz mięso w skrobi z przyprawami.  
Na patelni po warzywach podmaż kawałki kurczaka. Na nagrzaną patelnię wylej dwie łyżki oliwy lub innego oleju do smażenia. Ustaw trochę wyższą niż średnia moc palnika i podsmażaj kawałki kurczaka przez około 5-7 minut. W trakcie smażenia mięso będzie się do siebie kleić, zatem cały czas rozdzielaj je przy pomocy drewnianej łyżki lub np. patyczków do sushi. Przy okazji przewracaj kawałki kurczaka na drugą stronę. 

Po tym czasie na patelnię z kawałkami kurczaka przełóż zdjęte kilka minut wcześniej warzywa. Całość zamieszaj i smaż przez dwie minuty. 

Przygotuj sos. W małym naczyniu umieść i wymieszaj: 6 łyżek ciemnego sosu sojowego (może być też jasny sos); 3 łyżki wina ryżowego, octu ryżowego lub ewentualnie soku z limonki; dwie łyżki wody; łyżkę cukru trzcinowego lub innego (nawet kokosowego).

Na patelnię wlej cały sos i od razu zamieszaj kurczaka po chińsku. Dodaj też 100 gramów pędów bambusa (z naturalnej zalewy). Pędy możesz pominąć lub zastąpić kiełkami fasoli mung. Całość smaż na niższej niż średnia moc palnika przez ostatnie pięć minut. W razie potrzeby dodaj odrobinę wody lub sosu sojowego, a następnie zdejmij patelnię z palnika. Wlej dwie łyżki oleju sezamowego (można go pominąć), zamieszaj danie i sprawdź smak. W razie potrzeby dodaj np. więcej chili, sok z limonki lub odrobinę cukru, czy wody. 

Kurczak po chińsku najlepiej smakuje podany z ryżem. Około 150 gramów ulubionego ryżu (niecałe 3/4 szklanki ryżu basmati) ugotuj do miękkości. Wyszło mi około 450 gramów gotowego do podania ryżu. 

Na talerze wyłóż ryż oraz kurczaka po chińsku. Całość posyp podprażonym na suchej patelni sezamem oraz odrobiną siekanego szczypioru. Podawaj gorące. 
Aby uprażyć sezam, na suchą patelnię (niczym nie natłuszczona) wysyp dwie łyżki jasnego lub czarnego nieprażonego sezamu. Ustaw trochę wyższą niż niska moc palnika i praż sezam przez około 5 minut. W trakcie prażenia kilka razy poruszaj patelnią, by sezam się nie przypalił. 
Smacznego. 

Pyszny przepis na Makaron z kurczakiem
Makaron z kurczakiem w pysznym sosie śmietanowym z dodatkiem pomidorów i szpinaku. Szykuję go zazwyczaj z piersią z kurczaka oraz makaronem Tagliatelle. Przepis jest prosty a pomysł na obiad rewelacyjny. 


Z 300 gramów suchego makaronu Tagliatelle otrzymasz po ugotowaniu około 650 gramów makaronu. Kalorie policzone zostały na podstawie użytych przeze mnie składników. Jest to więc orientacyjna ilość kalorii liczona na podstawie produktów, których użyłam w danym przepisie. 

Przed szykowaniem makaronu Tagliatelle z kurczakiem i warzywami zachęcam do przeczytania najpierw całego wpisu. W treści podaję bowiem dużo ciekawych porad dotyczących składników oraz ich zamienników. Można bowiem np. zamiast filetów z kurczaka użyć też udka z kurczaka a zamiast sera Cheddar sięgnąć po ser dojrzewający Grana Padano lub też przepyszny Caciocavallo Silano.


Makaron z kurczakiem 
Dwa nieduże filety (cała pierś z kurczaka) oczyść z ewentualnych chrząstek i włókien. Mięso pokrój na spore kawałki podobnej wielkości. Kawałki mięsa oprósz przyprawami: pół łyżeczki soli oraz 1/3 łyżeczki pieprzu.

Średniej wielkości patelnię nagrzej. Ustaw wyższą niż średnia moc palnika. Wlej dwie łyżki oleju do smażenia i dodaj łyżkę masła klarowanego. Na mocno nagrzanym tłuszczu kładź ostrożnie kawałki filetów. Mięso podsmażaj tak na rumiano po około trzy minuty na stronę. 

Porada: Możesz też użyć innych fragmentów mięsa z kurczaka. Sięgając po uda wybierz cztery mniejsze i podsmażaj je razem ze skórą. Warto pokusić się o to, by usunąć wcześniej kostki i chrząstki.

Tak podsmażone kawałki filetów zdejmij tymczasowo na talerz (bez tłuszczu, który zostaje na patelni). Nie przejmuj się tym, czy mięso jest w środku dopieczone. Mięso będziesz jeszcze na koniec dusić chwilę w sosie śmietanowym. Patelni z tłuszczem nie myj. Na tej samej patelni będziesz szykować sos. 

Na patelnię po mięsie (z całym tłuszczem) wyłóż obraną i posiekaną cebulę (u mnie dosyć grubo pokrojona). Podsmażaj cebulkę na średniej mocy palnika przez około 6 minut, aż zrobi się rumiana. Po tym czasie dodaj tej cztery ząbki czosnku. Obierz je wcześniej i pokrój w plasterki. Cebulę z czosnkiem podsmażaj jeszcze dwie minuty.

Dużego pomidora o wadze około 340 gramów (lub dwa mniejsze) obierz z skórki, pokrój na kawałki i dodaj na patelnię. Dołóż też garść szpinaku baby. Całość zamieszaj.

Porada: Zamiast świeżego pomidora można też dodać na patelnię niecałą puszkę pomidorów siekanych (waga puszki około 400 gramów). Zamiast szpinaku baby można użyć szpinaku na wagę. Trzeba go jednak dokładnie opłukać, oderwać ogonki i poszarpać dłońmi na mniejsze kawałki. Decydując się na szpinak mrożony, wybieraj ten, w którym mrożone są całe liście (nie szpinak siekany, czy rozdrobniony).

Ustaw średnią moc palnika. Po około pięciu minutach szpinak powinien zmięknąć a pomidory puszczą więcej wody.

Kolejno wlej na patelnię około 1/3 szklanki śmietanki kremówki 30 %. Będzie to około 85 gramów śmietanki. Od razu dodaj też nie więcej niż 100 gramów startego sera. Ja wybrałam jasny Cheddar, ale można też użyć Parmezan, ser Grana Padano lub Parmigiano Reggiano albo nawet trudniej dostępny, ale bardzo smaczny ser Caciocavallo Silano. Zamieszaj dokładnie cały sos. 

Jak tylko sos śmietanowy ponownie się zagotuje, dodaj do niego odłożone wcześniej podsmażone mięso (razem z rzadkim sosem, który zapewne zebrał się w naczyniu razem z mięsem). Możesz teraz dodać trochę siekanego szczypiorku, odrobinę słodkiej papryki, więcej pieprzu lub też szczyptę chili. Sos z kurczakiem potrzymaj na małej mocy palnika przez ostatnie pięć minut i wyłącz. 

Porada: Jeśli chcesz uzyskać więcej sosu (może wyszedł Ci za gęsty), to dodaj do niego więcej pomidora lub też odrobinę domowego bulionu warzywnego lub drobiowego. 

Pod koniec szykowania sosu możesz ugotować makaron. Ja wybrałam makaron Tagliatelle, ale możesz też sięgnąć po makaron Penne. Do garnka wlej wodę i zagotuj. Na ugotowanie 300 gramów suchego makaronu potrzebujesz 3 litrów wody. Wodę posól dopiero, gdy zacznie się gotować. Do wrzątku wsyp łyżeczkę soli. W garnku umieść makaron i gotuj al dente. W trakcie gotowania zamieszaj makaron.
Ugotowany makaron powinien być sprężysty, ale nie łamać się po nawinięciu na palec. Makaron Tagliatelle gotuję zazwyczaj o minutę dłużej, niż zaleca producent na opakowaniu. Ugotowany makaron przełóż na durszlak i od razu z powrotem do garnka. Makaron ma być mokry. Tym razem wyszło mi około 680 gramów ugotowanego makaronu.

Na talerze nakładaj porcje makaronu. Na makaron zaś wylewaj gorący sos wraz z kawałkami kurczaka. Każdą porcję udekorować świeżymi listkami bazylii. Kawałki kurczaka można kroić bezpośrednio na talerzu lub też wyłowić je z sosu, pokroić i podać na talerze. 
Makaron z kurczakiem, 10
Zapraszam też po najlepszy przepis na spaghetti bolognese.

Smacznego!

Pyszny przepis na Zapiekankę z kurczakiem
Zapiekanka z kurczakiem i makaronem to świetny pomysł na pyszny i bardzo prosty obiad dla całej rodziny. Zapraszam po mój ulubiony i sprawdzony przepis na to sycące danie.

Kalorie policzone zostały na podstawie użytych przeze mnie składników. Jest to więc orientacyjna liczba kalorii, ponieważ Twoje składniki mogą mieć inną liczbę kalorii niż te, których użyłam ja. Z podanej ilości składników otrzymasz do 1750 gramów pysznej zapiekanki makaronowej z kurczakiem. Zanim zaczniesz szykować zapiekankę, polecam najpierw przeczytać cały przepis, by przygotować się odpowiednio wcześniej do kolejnych etapów wykonania.


Zapiekanka makaronowa z kurczakiem
Do zapiekanki z kruczkiem wybrałam makaron pszenny świderki (fusilli z pszenicy durum), ale możesz też sięgnąć po makaron w kształcie kokardek, muszelek, rurek czy piórek. Do garnka wlej wodę i zagotuj. Na ugotowanie 200 gramów suchego makaronu potrzebujesz 2 litry wody. Wodę posól dopiero, gdy zacznie się gotować. Do wrzątku wsyp płaską łyżeczkę soli. W garnku umieść makaron i gotuj al dente według zaleceń z opakowania. W trakcie gotowania zamieszaj makaron.

Ugotowany makaron przełóż na durszlak w zlewie a potem do miski. Tym razem wyszło mi około 450 gramów ugotowanego makaronu. Miskę z makaronem odstaw na chwilę do przestudzenia, a potem cały makaron przełóż do naczynia, w którym będzie się zapiekać zapiekanka z kurczakiem. 

Porada: Makaron pszenny można śmiało wymienić na makaron z ciecierzycy, kukurydziany lub np. gryczany.


Dwa filety z kurczaka (cała pierś) oczyść i pokrój w kostkę/kawałki nie większe niż 2 cm. Do miseczki z gotowym do smażenia mięsem dodaj trzy łyżeczki przyprawy gyros w proszku lub też skomponuj własną mieszankę łącząc ze sobą: sól, czosnek suszony, kolendrę młotkowaną, mielone ziarna gorczycy, sodką i ostrą paprykę, rozmaryn, oregano, tymianek, pieprz, kozieradkę. Całość wymieszaj i odstaw na bok, na około 20 minut. Do lodówki odkładasz miskę z mięsem w przyprawach tylko wtedy, gdy całość planujesz szykować dopiero za minimum 2 godziny. 
Nagrzej patelnię i wlej dwie łyżki oleju roślinnego do smażenia. Po chwili na patelni umieść też kawałki mięsa w przyprawach. Kurczaka w przyprawach smaż około 10 minut. Pamiętaj o tym, by co kilka minut przewrócić mięso na drugą stronę przy pomocy drewnianej łyżki. Gotowe mięso zdejmij z patelni o odstaw do przestudzenia. Tłuszcz i sos po kurczaku zostaw na patelni. Będziesz na niej podsmażać warzywa. 

Porada: Zamiast piersi możesz też użyć oczyszczone ze skóry, kości i włókien podudzia z kurczaka albo filet z indyka.


200 gramów sera mozzarella z kostki (może być też zwykły ser żółty) zetrzyj na tarce, na dużych oczkach. Połowę startego sera rozłóż na całej powierzchni formy z makaronem, następnie rozłóż też kawałki podsmażonego kurczaka. 

Na patelnię po kurczaku wylej pozostałe dwie łyżki oleju do smażenia. Pół cebuli obierz i pokrój w kostkę, a następnie umieść na patelni zacznij podsmażać. Po około trzech minutach dodaj też oczyszczoną z gniazda nasiennego i pokrojoną na kawałki nie większe niż 2 cm czerwoną paprykę. Całość zamieszaj i podsmażaj dalej na średniej mocy palnika, bez przykrywki. W trakcie podsmażania pokrój też pół cukinii (jeśli skorka jest miękka, to jej nie obieraj). Na patelnię wsyp łyżeczkę suszonego oregano. Całość podsmażaj tak jeszcze około 10 minut. Mieszaj co jakiś czas zawartość patelni przy pomocy drewnianej łyżki. Warzywa nie muszą być idealnie miękkie. Pod koniec dodaj 150 gramów kukurydzy z puszki. Wszystko wymieszaj i wyłącz. Po lekkim przestudzeniu całość rozłóż równo na warstwie z kawałkami kurczaka. 

Około 200 gramów krojonych pomidorów z puszki łyżka po łyżce rozkładaj na warstwie warzyw. Na koniec wyłóż również resztę startego wcześniej sera mozzarella. Zapiekanka jest już gotowa do podpieczenia. Jeśli chcesz urozmaicić jej smak, to dodaj też domowy sos beszamelowy, który wystarczy wylać na warstwę sera i rozprowadzić równo po całej powierzchni. 

Formę umieść w piekarniku nagrzanym do 190 stopni. Wybierz środkową półkę z opcją pieczenia góra/dół (jeśli masz małą komorę piekarnika i grzałki od góry, to naczynie umieść na półce niżej). Z termoobiegiem ustaw 180 stopni. Zapiekę z kurczakiem zapiekaj bez przykrycia przez około 15 minut. 

Zapiekę makaronową z kurczakiem można podgrzewać ponownie w piekarniku, ale już pod przykryciem lub też na dużej patelni, na małej mocy i również pod przykryciem.  
Smacznego.

Pyszny przepis na Kurczaka na ryżu
Kurczak na ryżu to przepyszne danie jednogarnkowe z piekarnika, które robi się samo. Przepis jest niezwykle szybki, super prosty i daje dużą dowolność w kwestii mięsa i dodatków. 

 Krok 1: Przygotuj mięso
Potrzebujesz około jednego kilograma mięsa z kurczaka. Mogą to być dowolne kawałki mięsa. Ważne jednak, by były mniej więcej tej samej wielkości. Mogą to być podudzia (pałki), udziki, czy nawet całe ćwiartki albo piersi ze skórą. Kawałki mięsa oprósz przyprawami w ilości nie mniejszej niż łącznie po pół łyżeczki soli, pieprzu i słodkiej papryki oraz 1/4 łyżeczki chili. 

Porada: Jeśli używasz pałek (tak jak ja), to ze względu na walory estetyczne warto usunąć torebki stawowe. 

Przygotuj mięso
 Krok 2: Zrób zalewę do ryżu
Do niedużego garnka wlej 900 ml wody. Dodaj 50 gramów masła (może być też roślinne lub w ostateczności 50 ml oleju) oraz około 150 gramów ulubionego ketchupu (łagodny lub ostry). Wsyp po łyżeczce soli i suszonego czosnku oraz po płaskiej łyżce słodkiej papryki i ziół prowansalskich. Na koniec dodaj szczyptę chili (lub więcej, jeśli lubisz ostrzejsze dania). Zalewę pogrzej, by masło się roztopiło, a przyprawy oddały do wody aromat. 

Porada: Ketchup można zamienić na zwykły przecier lub pomidory z puszki - ta sama waga. Danie wyjdzie nieco mniej słodkie. 


 Krok 3: Suchy ryż umieść w formie
Przygotuj naczynie żaroodporne o wymiarach około 22 x 32 cm lub trochę większe. Do naczynia wsyp 300 gramów suchego ryżu. Użyłam zwykłego ryżu jaśminowego sprzedawanego w kilogramowych opakowaniach. Naczynia niczym wcześniej nie smarujemy. 

Suchy ryż umieść w formie
 Krok 4: Ryż zalej zalewą
Podgrzaną (może być jeszcze gorąca) zalewę wylej do naczynia z ryżem. W razie potrzeby wyrównaj powierzchnię ryżu, który znajdziecie się pod zalewą. 

Ryż zalej zalewą
 Krok 5: Dodaj paprykę i cebulę
Z papryki wykrój gniazdo nasienne. Pokrój ją w krótkie paski. Cebule obierz i pokój w półplasterki lub w cienkie piórka. Przygotowane warzywa rozłóż na całej powierzchni formy. 

Porada: Możesz dać paprykę o dowolnym kolorze. Tak samo z cebulą. Można sięgnąć zarówno po cebule cukrowe, jak i np. po czosnkowe czy czerwone. Każde z warzyw można też pominąć lub zastąpić np. cukinią lub selerem naciowym. 

Dodaj paprykę i cebulę
 Krok 6: Wyłóż kawałki mięsa
Na samym końcu rozłóż w formie również kawałki mięsa w przyprawach. 


 Krok 7: Upiecz danie
Formę umieść w piekarniku nagrzanym do 180 stopni. Wybierz środkową półkę z opcją pieczenia góra/dół (jeśli masz małą komorę piekarnika i grzałki od góry, to naczynie umieść na półce niżej). Z termoobiegiem ustaw 170 stopni. Formy niczym nie przykrywaj. Danie piecz przez około 90 minut. Po tym czasie ryż wchłonie cały płyn, a mięso idealnie się dopiecze i zarumieni. 

Upiecz danie
Pyszny przepis na Tortillę z kurczakiem
Cudownie pyszna i bardzo kolorowa tortilla z kurczakiem, to przepis który trzeba poznać. Domowa tortilla z kurczakiem i warzywami, to nasz niezawodny sposób na danie na kolację oraz śniadaniówkę do szkoły.

Domowa tortilla z kurczakiem i warzywami, to danie które pojawia się u nas super często. Rzadko kupuję pieczywo. Czasem upiekę bułeczki pszenne.. Czasem "upiekę" na patelni szybkie placki pszenne. Domowa tortilla pszenna to coś wspaniałego i szykuję ją zazwyczaj w weekendy. Awaryjnie mam też w domu gotowe placki pszenne, w które zawijam warzywa oraz podsmażoną pierś z kurczaka. Tortillę z kurczakiem szykuję na wiele sposobów, ale tym razem pokażę ten, któż lubimy najbardziej i który pojawia się u nas najczęściej. Zapraszam!

Tortilla z kurczakiem
Mniejszą pierś z kurczaka (dwa filety) pokrój na podłużne paski. Wykrój przy okazji wszelkie żyłki i ewentualne chrząstki. Postaraj się, by każdy kawałek był mniej więcej tej samej grubości. U mnie były to paski nie grubsze niż 1 cm i nie dłuższe niż 10 cm. 

Kawałki piersi z kurczaka umieść w szklanej lub ceramicznej misce. Dodaj też dwie łyżki sosu sojowego, łyżkę oliwy oraz przyprawy: po pół łyżeczki słodkiej papryki i oregano; po sporej szczypcie pieprzu i chili. Całość wymieszaj dokładnie, przykryj folią lub talerzem i odstaw do lodówki na minimum jedną godzinę (można też na całą noc).

Porada: Jeśli nie masz sosu sojowego, to możesz dać pół łyżeczki soli i odrobinę więcej oliwy. Jeśli masz świeże zioła (oregano, natka pietruszki, kolendra), to możesz je również dodać do kurczaka. 


Po godzinie marynowania można wyjąć kurczaka z lodówki. Przed smażeniem lub grillowaniem polecam odstawić mięso na blat na minimum 20 minut. W tym czasie można szykować pozostałe składniki.

Kawałki kurczaka usmaż na patelni z odrobiną oleju lub użyj grilla elektrycznego. Kurczaka smaż krótko, by był tylko dosmażony, ale soczysty w środku. (Mięso po przekrojeniu powinno być w środku białe). Może wystarczy smażyć jedną do dwóch minut na stronę lub nawet krócej.

Do wrapów/tortilli z kurczakiem, używam zawsze sałaty lodowej, karbowanej lub też kapusty pekińskiej. Obowiązkowo papryka pokrojona w słupki oraz ogórki. Tym razem sięgnęłam po ogórki świeże, ale bardzo często daję też kiszone lub konserwowe. Nierzadko dodaję do tortilli zarówno ogórki kiszone, świeże jak i konserwowe. 

Wszystkie warzywa należy wcześniej umyć, osuszyć i obrać (ogórki) lub też usunąć gniazda nasienne (papryka). 

Porada: Jeśli po posiłku nie masz ważnego spotkania biznesowego, to śmiało polecam do tortilli dodać też kilka kawałków cebuli cukrowej pokrojonej w piórka :) 

Przygotuj sobie cztery większe placki do tortilli. Mogą to być klasyczne placki pszenne, placki pszenne z ziołami lub też z pestkami, czy też placki żytnie lub gryczane. Domowa tortilla to najlepszy wybór, więc gorąco polecam sięgnąć po mój przepis - tortilla przepis.

Sos jest bardzo prosty i wystarczy wymieszać razem wszystkie składniki. Będą to: 3 łyżki jogurtu naturalnego, 2 łyżki majonezu, 1 ząbek czosnku przeciśnięty przez praskę, łyżka soku z cytryny oraz szczypta soli i pieprzu.

Porada: Można pominąć czosnek w przepisie na sos i zamiast czosnku dać łyżkę siekanego koperku. 

Przygotuj sobie też osiem plasterków żółtego sera. Pozostaje już tylko podzielić składniki na cztery wrapy i zawinąć tortille w rulonik. Zaczynam zazwyczaj od sałaty a następnie układam warzywa i mięso oraz ser. Całość polewam sosem i ciasno zawijam placki pszenne. 

Specjalnie warzywa oraz mięso kroję w podłużne paski, by układać je na plackach wzdłuż zwijanych brzegów. Wówczas składniki nie wysypują się z tortilli (mogą wypadać, jeśli wszystko pokroisz w kostkę).

Tortilla z kurczakiem jest już gotowa do jedzenia. Sama bardzo często opiekam dodatkowo gotowe tortille (opiekacz lub sucha patelnia), by placki zrobiły się chrupiące a ser wewnątrz wrapów lekko się roztopił.

Można też podsmażyć same placki pszenne na patelni przed umieszczeniem na nich składników. Wówczas nagrzej dobrze patelnię z odrobinką oleju i przez chwilkę podpiekaj placki z obu stron. Takie placki bardzo szybko robią się mało elastyczne i mogą się łamać, zalecam więc od razu zawijać w nie składniki farszu. 
Gotowe tortille z kurczakiem można śmiało zawinąć w papier lub w folię i zabrać do pracy, do szkoły lub na wycieczkę. 
Smacznego!